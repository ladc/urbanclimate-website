---
title: "Meer weten - Stedelijk hitte-eiland"
ShowToc: true
---
# De stad heeft een eigen klimaat

## Stadsklimaat, wat is dat?

In de vroege 19de eeuw constateerde de Londense chemicus Luke Howard dat
stedelijke klimaten verschillen van hun landelijke tegenhangers. Na jaren van
metingen in en rond Londen merkte hij hogere stedelijke temperaturen op, vooral
's nachts en in de winter. Dit fenomeen werd later het stedelijk
hitte-eilandeffect genoemd. Het stadsklimaat, gekenmerkt door hogere
temperaturen en lagere windsnelheden, is nu een belangrijk onderzoeksonderwerp,
mede omdat meer dan de helft van de wereldbevolking in steden woont. Overdag
absorberen materialen zonnestraling en 's nachts geven ze warmte af. Door de
aanwezigheid van gebouwen kan deze warmte niet makkelijk ontsnappen.  Bovendien
verhinderen gebouwen een goede ventilatie waardoor de warmte in de stad blijft
hangen.

![In de linker figuur ziet u de temperatuur en in de rechter figuur ziet u de vegetatiekaart van New York. Op plaatsen met weinig vegetatie is de temperatuur gemiddeld hoger. Bron: NASA via Wikimedia Commons](/assets/images/about/new_york_UHI.png)

## Meten is weten

Systematische metingen zijn essentieel om het
stadsklimaat te begrijpen en goede modellen op te stellen. De
voorspellingen van deze modellen worden gebruikt voor risico-
beoordelingen en stadsplanning. Steden kunnen sterk van elkaar
verschillen: er zijn grote en kleine steden, dicht bebouwde steden of
steden met veel parken. Het is dus belangrijk om deze variatie in steden
en hun stadsklimaat te monitoren. Zo levert het meteorologisch
VLINDER-netwerk ([vlinder.ugent.be](vlinder.ugent.be)) bijvoorbeeld zeer
interessante data.

Doordat steden uitbreiden en dichter worden bebouwd, neemt de
intensiteit van het stedelijk hitte-eiland toe. Met andere woorden: de
temperatuur in de stad neemt toe. Daarbovenop komt een stijging in
temperatuur door de klimaatverandering. Steden moeten dus actie
ondernemen om de stad leefbaar te houden op lange termijn.

![Het VLINDER-weerstation op de VUB, in Etterbeek](/assets/images/about/vlinder-vub.png)

## Effect op gezondheid en comfort

In steden zoals Brussel kunnen dichtbebouwde delen tijdens een nacht volgend op
een hete dag 10 °C warmer zijn dan het omliggende platteland. Te hoge
temperaturen zorgen voor hittestress wat leidt tot verminderde slaap en
productiviteit. Indien een persoon zich niet voldoende kan afkoelen bij
heersende hitte kan dit leiden tot beroertes, nierfalen, ademhalingsproblemen
en zelfs sterfte. Vooral bij ouderen en jonge kinderen houden we best een oogje
in het zeil tijdens hete dagen en nachten. Slaapverstoring veroorzaakt door te
warme temperaturen kan bovendien leiden tot agressief gedrag en verminderde
arbeidsproductiviteit.

Hitte verhoogt ook het energieverbruik voor koeling, wat, als het wordt
opgewekt uit fossiele brandstoffen, bijdraagt aan broeikasgasemissies.
Het hitte-eiland effect maakt ook stedelijk regenwater warmer, wat leidt
tot problemen zoals algenbloei, vissterfte, botulisme en mogelijke
risico's voor mensen.

![De Anspachlaan, vroeger. Bron: Google Streetview](/assets/images/about/anspach_vroeger.png)
![De Anspachlaan, nu. Bron: Google Streetview](/assets/images/about/anspach_nu.png)

## Vergroenen om te verkoelen

Het verminderen van verharde oppervlakken in steden is cruciaal voor
verkoeling, met groen en bomen als belangrijkste middelen tegen hittestress.
Groen biedt koeling door de creatie van schaduw enerzijds en verdamping van
water anderzijds. Bomen en planten blokkeren zonnestraling, waardoor
onderliggende oppervlakken minder opwarmen en de gevoelstemperatuur op hete
dagen rond 10 C kan dalen. In vergelijking met asfalt en beton, houden
planten veel minder warmte vast en dragen zo bij aan snellere afkoeling.
Planten trekken water uit de grond en gebruiken de zonne-energie om dit water
te verdampen. De omgezette energie kan dus niet meer worden gebruikt om het
oppervlak op te warmen, wat er voor zorgt dat planten koeling bieden. De
illustratie hieronder toont het verband tussen vegetatie en verdamping.

![De watercyclus in de stad en daarbuiten. Bron: USEPA, 2008.](/assets/images/about/urban_rural_hydrology.jpg)

## Invloed op hitte, wind en water 

De verkoelende effectiviteit hangt af van het groenvolume en de biomassa. Grote
bomen met dichte kronen koelen meer dan kleinere bomen of die met dunne kronen.

Groen beïnvloedt ook de wind- en waterhuishouding van steden. Vegetatie
helpt pieken in waterafvoer te verminderen. Vegetatie vangt regenwater
op, wat vervolgens langzaam naar de grond sijpelt of verdampt, waardoor
wateroverlast afneemt. Bomen en planten versterken ook waterabsorptie in
de bodem, een fenomeen bekend als infiltratie.

![Stedelijke vs plattelandsomgeving](/assets/images/about/urban_rural.png)

## Rol van water in de stad 

Stedelijk water zorgt overdag vaak voor verkoeling, maar zal 's nachts warmte
afgeven als het water stilstaat.  Door de grotere warmtecapaciteit van water,
warmt het trager op dan asfalt, maar duurt het ook langer voordat het water
afkoelt. Stromend water koelt de omgeving veelal beter af dan stilstaand water.

De combinatie van bomen en 'blauwe elementen' (zoals vijvers, fonteinen,
waterspeeltuinen) is het meest effectief tegen hittestress overdag door
de schaduw enerzijds en de verkoeling anderzijds.

Bovendien helpen elementen als wadi's - een soort natuurlijke
bufferbekkens - om het regenwater op te vangen en traag te laten
infiltreren. Dit is belangrijk om het grondwaterniveau op peil te houden
in tijden van droogte.

![Oplossingen voor het stedelijk hitte-eilandeffect. Bron: Wageningen University & Research](/assets/images/about/klimaatadaptatie.jpg)
